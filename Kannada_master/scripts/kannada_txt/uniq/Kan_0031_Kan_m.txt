ಭಾರತದಲ್ಲಿ ಇಂಗ್ಲಿಷ್‌ ಭಾಷೆ ವಹಿಸಿದ ‘ಬಹುರೂಪಿ’ ಪಾತ್ರವನ್ನು ಬದಿಗಿಟ್ಟು, ಒಂದು ಜ್ಞಾನಶಾಖೆಯಾಗಿ ಅದು ಈ ದೇಶದಲ್ಲಿ ನಿರ್ವಹಿಸಿದ ಐತಿಹಾಸಿಕ ಪಾತ್ರವನ್ನು ನೆನಪಿಸಿಕೊಳ್ಳುತ್ತ, ಅದರಿಂದ ನಮ್ಮ ಉನ್ನತ ಶಿಕ್ಷಣ ಇಂದು ಏನನ್ನು ಪಡೆದುಕೊಳ್ಳಬಹುದು ಎಂಬುದನ್ನು ಚರ್ಚಿಸೋಣ.
ಇಂಗ್ಲಿಷ್‌ ಸಾಹಿತ್ಯದ ಶ್ರೇಷ್ಠ ಕೃತಿಗಳನ್ನು ಓದುವ ಒಂದು ಶೈಕ್ಷಣಿಕ ಪರಿಪಾಟ ನಮ್ಮಲ್ಲಿತ್ತು.
ಹಳೆಯ ತಲೆಮಾರಿನವರು ತಮ್ಮ ಭಾಷಾ ಸಾಮರ್ಥ್ಯ, ಅಭಿರುಚಿಗಳನ್ನು ಸಾಹಿತ್ಯ ಪಠ್ಯಗಳ ಓದಿನ ಮೂಲಕವೇ ಗಿಟ್ಟಿಸಿಕೊಳ್ಳುತ್ತಿದ್ದರು.
ಈಗ ಆ ಪದ್ಧತಿ ಮಾಯವಾಗಿ ಕೇವಲ ಇಂಗ್ಲಿಷ್‌‍ನ ಭಾಷಾ ರಚನೆಗಳನ್ನು ಕಲಿಸಿ, ‘ಸಂವಹನ ಸಾಮರ್ಥ್ಯ’ (ಕಮ್ಯುನಿಕೇಟಿವ್ ಕಾಂಪಿಟನ್ಸ್) ಬೆಳೆಸುವ ಕುಶಲತೆಯನ್ನು ಕಲಿಸುವ ಪದ್ಧತಿ ಮೆಚ್ಚುಗೆ ಪಡೆಯುತ್ತಿದೆ.
‘ನಿರ್ದಿಷ್ಟ ಉದ್ದೇಶಗಳಿಗಾಗಿ ಇಂಗ್ಲಿಷ್‌ ಕಲಿಕೆ’ಗೆ (ಇಂಗ್ಲಿಷ್‌ ಫಾರ್ ಸ್ಪೆಸಿಫಿಕ್ ಪರ್ಪಸ್) ನಾವಿಂದು ಮೊರೆ ಹೋಗುತ್ತಿದ್ದೇವೆ.
ಇಂತಹ ಸಮಯದಲ್ಲಿ ‘ಸಾಹಿತ್ಯದ ಮೂಲಕ ಭಾಷಾ ಕಲಿಕೆ’ಯ ಶೈಕ್ಷಣಿಕ ಸಂಸ್ಕೃತಿಯನ್ನು ಪುನರಪಿ ನೆನಪಿಸಿಕೊಳ್ಳುತ್ತ, ಇಂಗ್ಲಿಷ್‌ ಕಲಿಯುವುದೆಂದರೆ ಕೇವಲ ಆ ಭಾಷೆಯ ಕೆಲವು ವಾಕ್ಯಗಳನ್ನು ಕಲಿಯುವುದು ಎಂಬ ವಿಚಾರದಾಚೆಗೆ, ಸಾಹಿತ್ಯದ ಓದಿನ ಮುಖಾಂತರ ಭಾಷಾ ಸೊಗಡನ್ನು, ಶೈಲಿಯನ್ನು, ಸೌಂದರ್ಯ ಪ್ರಜ್ಞೆಯನ್ನು ಎಲ್ಲಕ್ಕಿಂತ ಮಿಗಿಲಾಗಿ ಆಲೋಚನೆಯ ಕ್ರಮವನ್ನು ಪಡೆದುಕೊಳ್ಳುವುದೆಂಬುದನ್ನು ಅರಿತರೆ ಹೆಚ್ಚು ಫಲಪ್ರದವೆನಿಸುತ್ತದೆ.
ಐತಿಹಾಸಿಕವಾಗಿ ಅವಲೋಕಿಸಿದಾಗ, ಇಂಗ್ಲಿಷ್‌ ಕಲಿಕೆಗೆ ಸಂಬಂಧಪಟ್ಟಂತೆ ಭಾರತ ಅಳವಡಿಸಿಕೊಂಡ ರೂಢಿ ಬಹಳ ವಿಶಿಷ್ಟವಾಗಿದೆ.
ತೃತೀಯ ಜಗತ್ತಿನ ಇನ್ನುಳಿದ ದೇಶಗಳು ಇಂಗ್ಲಿಷ್‌‍ ಅನ್ನು ಕೇವಲ ಒಂದು ಭಾಷೆಯಾಗಿ ನೋಡಿ, ‘ಇಂಗ್ಲಿಷ್‌ ಭಾಷಾ ಬೋಧನೆ’ಯ (ಇ.ಎಲ್.ಟಿ) ಮೊರೆ ಹೊಕ್ಕರೆ, ಭಾರತವು ಇಂಗ್ಲಿಷ್‌ ಸಾಹಿತ್ಯದ ಮೂಲಕ ಭಾಷಾ ಬೋಧನೆಯನ್ನು ಕಲಿಸುವ ಮಾರ್ಗವನ್ನು ತುಳಿಯಿತು.
ಉಳಿದ ವಸಾಹತು ದೇಶಗಳಲ್ಲಿನ ಶೈಕ್ಷಣಿಕ ಸಂಸ್ಥೆಗಳು ಇಂಗ್ಲಿಷ್‌‍ನ ಭಾಷಾ ಸಾಮ್ರಾಜ್ಯಶಾಹಿಯನ್ನು ಹರಡುತ್ತಿದ್ದ ಬ್ರಿಟಿಷ್‌ ಕೌನ್ಸಿಲ್‍ನ ಉಪಕೇಂದ್ರಗಳಂತೆ ಕೆಲಸ ಮಾಡಿದರೆ, ಭಾರತವು ಇಂಗ್ಲಿಷ್‌ ಸಾಹಿತ್ಯದ ಉತ್ಕೃಷ್ಟ ಗ್ರಂಥಗಳನ್ನು ಪಠ್ಯವಾಗಿಸುವುದರ ಮೂಲಕ ಭಾಷಾಪ್ರಜ್ಞೆಯನ್ನು, ಸಾಹಿತ್ಯದ ಆವಾಹನೆಯನ್ನು ಬೆಳೆಸಿದ್ದು ಗಮನಾರ್ಹ.
ಒಂದು ಕಾಲದ ಭಾರತದ ವಿಜ್ಞಾನಿಗಳು, ಸಮಾಜ ವಿಜ್ಞಾನಿಗಳು, ಬರಹಗಾರರು ಇಂಗ್ಲಿಷ್‌‍ನ ನುಡಿಗಟ್ಟನ್ನು ಗಿಟ್ಟಿಸಿಕೊಂಡಿದ್ದು ಇಂಗ್ಲಿಷ್‌ ಸಾಹಿತ್ಯ- ಸಂಸ್ಕೃತಿಯ ಮೂಲಕ.
ಅದು ಕೇವಲ ‘ರೆನ್ ಅಂಡ್ ಮಾರ್ಟಿನ್’ನ ವ್ಯಾಕರಣ ಆಗಿರಲಿಲ್ಲ! ಸಾಹಿತ್ಯ ಸಂವೇದನೆ, ಸೌಂದರ್ಯ ಪ್ರಜ್ಞೆ, ಭಾಷಾ ಸೂಕ್ಷ್ಮತೆ, ಇಂಗ್ಲಿಷ್‌ ನುಡಿಗಟ್ಟಿನ ರಸಗ್ರಹಣ, ಭಾಷಾ ಅಭಿರುಚಿ ಇತ್ಯಾದಿ ಗುಣಗಳಿಗೆ ದೀಕ್ಷೆ ಕೊಡುವ ಶಿಕ್ಷಣವಾಗಿತ್ತು.
ಈ ತಲೆಮಾರಿನ ಕೆಲವರು ಇಂಗ್ಲಿಷ್‌‍ ಅನ್ನು ಮುಖ್ಯ ವಿಷಯವನ್ನಾಗಿ ಓದದೇ ಇದ್ದರೂ ಅವರು ‘ಬೇಸಿಕ್ ಇಂಗ್ಲಿಷ್‌’ ತರಗತಿಗಳಲ್ಲಿ ಅನುಭವಿಸಿದ ‘ಕ್ಲಾಸಿಕ್ಸ್‌’ ರಸದೌತಣವನ್ನು ತಮ್ಮ ಇಳಿ ವಯಸ್ಸಿನಲ್ಲಿಯೂ ನೆನಸಿಕೊಳ್ಳುವುದುಂಟು.
ತಾವು ಕಲಿತ ಭೌತಶಾಸ್ತ್ರ, ಸಮಾಜಶಾಸ್ತ್ರಗಳಿಗಿಂತಲೂ ಶೇಕ್ಸ್‌ಪಿಯರ್, ಡನ್, ಕೀಟ್ಸ್, ಡಿಕನ್ಸ್‌, ಆಸ್ಟಿನ್, ಹಾರ್ಡಿಗಳನ್ನು ನೆನಪಿಸಿಕೊಳ್ಳುವವರನ್ನು ಕಂಡಿದ್ದೇವೆ; ಅವರು ನಿಜವಾಗಿಯೂ ಅವುಗಳ ರುಚಿಯನ್ನು ಸವಿದಿದ್ದಾರೆ.
ಇದುವರೆಗಿನ ನಮ್ಮ ಬೌದ್ಧಿಕ ಜೀವನವನ್ನು ರೂಪಿಸಿದ ಈ ‘ಸಾಹಿತ್ಯದ ಮೂಲಕ ಇಂಗ್ಲಿಷ್‌’ ಎಂಬ ಶೈಕ್ಷಣಿಕ ವ್ಯವಸ್ಥೆಗೆ ಇತ್ತಿತ್ತಲಾಗಿ ದೊಡ್ಡ ಪೆಟ್ಟು ಬಿದ್ದಿದೆ.
‘ಸಂವಹನ ಸಾಮರ್ಥ್ಯ’ ಎಂಬ ಹೆಸರಿನಲ್ಲಿ, ಇಂಗ್ಲಿಷ್‌‍ನ ತೆಳುವಾದ ರಚನೆಗಳನ್ನು ಮಾತ್ರ ಕಲಿಸುವ ಕೆಲಸಕ್ಕೆ ಕೈಹಾಕಿದ್ದೇವೆ.
ಸಮಕಾಲೀನ ಬಂಡವಾಳಶಾಹಿ ಮಾರುಕಟ್ಟೆಯ ನಿರೀಕ್ಷೆಗಳು ನಮ್ಮ ಪಾಠದ ಕ್ರಮಗಳನ್ನು ರೂಪಿಸುತ್ತಿವೆ ಎಂಬುದನ್ನು ನಾವೀಗಾಗಲೇ ಗುರುತಿಸಿದ್ದೇವೆ.
ಹಾಗಾಗಿ ನಮ್ಮ ಪಠ್ಯಕ್ರಮಗಳು ಸಾಹಿತ್ಯ ಕಲಿಸುವ ಸಂಸ್ಕೃತಿಯಿಂದ ಬೋಳಾದ ಭಾಷೆಯನ್ನಷ್ಟೇ ಕಲಿಸುವ ನಿಟ್ಟಿನಲ್ಲಿ ಸಾಗುತ್ತಿವೆ.
ಕಾರ್ಪೂರೇಟ್ ಜಗತ್ತಿಗೆ ಬೇಕಾಗುವ ಇಂಗ್ಲಿಷ್‌‍ ಅನ್ನು ಕಲಿಸುವ ಒತ್ತಡಗಳು ಸಮಕಾಲೀನ ಜ್ಞಾನಶಾಖೆಗಳು ಹೇಗೆ ಮಾರುಕಟ್ಟೆಯ ಅಧಿಕಾರದಿಂದ ನಿಯಂತ್ರಿಸಲ್ಪಡುತ್ತವೆ ಎಂಬುದರ ನಿದರ್ಶನಗಳಾಗಿವೆ.
ಭಾಷಾ ಕಲಿಕೆಯ ಈ ಬಗೆಯ ಮಾದರಿಯಿಂದ ಮಾನವಿಕಗಳು ಮಾತ್ರ ಬಡವಾಗುತ್ತಿಲ್ಲ.
ನಮ್ಮ ವಿಜ್ಞಾನ, ಸಮಾಜ ವಿಜ್ಞಾನಗಳಂತಹ ಜ್ಞಾನಶಾಖೆಗಳೂ ಕೃಶವಾಗಿವೆ.
ಅಲ್ಲಿಯ ತಜ್ಞರ ಕೆಲಸವು ಕಳೆಗುಂದುತ್ತಿರುವುದು ಭಾಷಾ ಕಲಿಕೆಯಲ್ಲುಂಟಾದ ಇಂತಹ ಪಲ್ಲಟದಿಂದ.
ಏಕೆಂದರೆ ನಾವು ತೊಡಗಿಸಿಕೊಳ್ಳುವ ಜ್ಞಾನ ಶಿಸ್ತುಗಳಿಗೂ ನಾವು ಕರಗತ ಮಾಡಿಕೊಳ್ಳುವ ಭಾಷಾ ಜ್ಞಾನಕ್ಕೂ ಅವಿನಾಭಾವ ಸಂಬಂಧವಿದೆ.
ಸಾಹಿತ್ಯಕ ಶಿಕ್ಷಣದಿಂದ ರೂಪುಗೊಳ್ಳುವ ವಿದ್ಯಾರ್ಥಿಗಳು ತಮ್ಮ ಕಸುಬನ್ನು ಬೇರೆ ರೀತಿಯೇ ಮಾಡಿಯಾರು!
ಹಾಗಾದರೆ ನಮಗೆ ಇಂಗ್ಲಿಷ್‌‍ನ ಕ್ಲಾಸಿಕ್ಸ್ ಅಷ್ಟೇ ಮುಖ್ಯವಾಗುತ್ತವೆಯೇ? ‘ಕ್ಲಾಸಿಕ್’ ಎನ್ನುವ ಪರಿಕಲ್ಪನೆಯೇ ತೀವ್ರವಾಗಿ ಪ್ರಶ್ನಿಸಲ್ಪಟ್ಟಿಲ್ಲವೆ? ಇಲ್ಲಿ ಇಂಗ್ಲಿಷ್‌-ಕ್ಲಾಸಿಕ್‍ಗಳ ಅನಿವಾರ್ಯದ ಪ್ರಶ್ನೆ ಮುಖ್ಯವಲ್ಲ.
ಇಂಗ್ಲಿಷ್‌- ಕ್ಲಾಸಿಕ್‌ಗಳನ್ನು ಓದುವಾಗ ನಾವು ಗಿಟ್ಟಿಸಿಕೊಳ್ಳುತ್ತಿದ್ದ ಸಂವೇದನೆ ಹಾಗೂ ಭಾಷಾ ಸಾಮರ್ಥ್ಯವನ್ನು ಗಮನಿಸಬೇಕೆಂಬುದು ಮುಖ್ಯ.
