ಹುಚ್ಚೆಳ್ಳ್ಳನ್ನು ಸಣ್ಣಗೆ ಹುರಿದು ರುಬ್ಬಿ ರಸತೆಗೆದು, ಸುಟ್ಟ ಬದನೆ ಹಸಿಟೊಮೊಟೊ ಹಸಿಮೆಣಸಿನಕಾಯಿಗಳನ್ನು ಕಿವುಚಿ, ಬೆಳ್ಳುಳ್ಳಿ ಜೀರಿಗೆ ಕೊತ್ತಂಬರಿಸೊಪ್ಪು ನುರಿದು, ಹಸಿ ಈರುಳ್ಳಿ, ಸೌತೆ ತುಂಡು, ಹುರಿಗಡಲೆಕಾಳು ಹಾಕಿ ಸಿದ್ಧಪಡಿಸುವ ಜೀವಾಮೃತವಿದು.
ಇಡ್ಲಿ– ಸಾಂಬಾರಿನ ವಿಷಯಕ್ಕೆ ಬಂದರೆ ಎನ್‌ಎಂಎಚ್ ಹೋಟೆಲಿಗೆ ನನ್ನ ಅಮೂಲ್ಯಮತ.
ಅಲ್ಲಿ ದುಂಡನೆಯ ಸಣ್ಣೀರುಳ್ಳಿ ಹಾಕಿದ ಪರಮಾಯಿಶಿ ಸಾಂಬಾರು ತಯಾರಾಗುತ್ತದೆ.
ಲಾಲ್‌ಬಾಗಿನಲ್ಲಿ ವಾಕಿಂಗ್ ಮುಗಿಸಿ ದಿನಪತ್ರಿಕೆಯನ್ನು ಗುರಾಣಿಯಂತೆ ಹಿಡಿದು ಅಲ್ಲಿಗೆ ಬರುವ ಬಹುತೇಕರು ಸಾಂಬಾರು ಪ್ರಿಯರು.
ಮಾಣಿಗಳಾದರೂ ಎಷ್ಟು ಉದಾರ! ಸಿಂಗಲ್ ಇಡ್ಲಿ ಕೇಳಿದರೂ ಎರಡು ಬಟ್ಟಲು ಮುಂದಿಡುವರು; ನಮ್ಮ ಸಾಮರ್ಥ್ಯಕ್ಕೆ ಅನುಸಾರ ಜಗ್ಗಿನಲ್ಲಿ ತಂದು ಸುರಿವರು- ಅವರ ಹೊಟ್ಟೆ ತಣ್ಣಗಿರಲಿ.
ನಾನು ‘ನಿಮ್ಮ ತಟ್ಟೆಯನ್ನು ನೀವೇ ತೊಳೆಯಬೇಕು ಹೋಟೆಲಿಗೆ ಹೋದೇನು; ‘ಎಕ್ಸ್‌ಟ್ರಾ ಸಾಂಬಾರಿಗೆ ಪ್ರತ್ಯೇಕ ಚಾರ್ಜು ಹೋಟೆಲಿಗೆ ಕಾಲಿಡಲಾರೆ.
ತಂಜಾವೂರಿಗೆ ಹೋದರೆ ಅಲ್ಲಿನ ಊಟ ಮರೆಯಬೇಡಿ ಎಂದು ಯಾರೊ ಹೇಳಿದ್ದರು.
ನಾನು ಸಾಂಬಾರ ಸುವಾಸನೆಗೆ ಹೂಗಂಪಿಗೆ ಮನಸೋತ ಭ್ರಮರದಂತೆ ಅಮಲೇರಿ, ಬಾಳೆಲೆಯಲ್ಲಿ ಚದುರಿದ್ದ ಅನ್ನವನ್ನು ಲಗುಬಗೆಯಿಂದ ರಾಶಿಮಾಡಿ, ಹೆಚ್ಚುಸಾರು ಹಿಡಿವಂತೆ ಕುಳಿ ನಿರ್ಮಿಸಿಕೊಂಡೆ.
ಆತ ಎರಡು ಸೌಟು ಬಡಿಸಿ ಹೊರಡುತ್ತಿರಲು, ಕರೆದು ಇನ್ನೊಂದು ಸೌಟು ಹಾಕೆಂದೆ.
‘ಮೊದಲ್ ಅದೈ ಸಾಪಾಡ್ರಾ ಎಂದು ಸರ್ರನೆ ರೇಗಿದ.
‘ನಾವು ಮಾಡುವುದನ್ನು ಗಂಧರ್ವರು ಮಾಡಿದರು ಎಂಬಂತೆ ಬಾನುವಿಗೆ ಆನಂದ.
ಹೋಟೆಲ ಹೆಸರೂ ಆನಂದಭವನ! ಆದರೆ ಜತೆಯಲ್ಲಿದ್ದ ಕರುಣಾಳು ಗೆಳೆಯರು, ಕನ್ನಡ ಲೇಖಕನ ಮಾನ ತಮಿಳುನಾಡಲ್ಲಿ ಹೋಯ್ತೆಂದು ಪೇಚಾಡಿದರು.
ಎಷ್ಟೊ ಸಾರಾಪಮಾನ ಕಂಡಿರುವ ನನಗೇನೂ ಬೇಸರವಾಗಲಿಲ್ಲ. ಗಂಟೆ ಮೂರಾಗಿತ್ತು.
ವೃದ್ಧಮಾಣಿ ಹಸಿದಿದ್ದನೆಂದು ಕಾಣುತ್ತದೆ.
ಮನೆಯಲ್ಲಿ ಏನಾಗಿತ್ತೊ, ಅದರ ಸಂಕಟ ನನ್ನ ಮೇಲೆ ಹರಿಸಿದ.
ಪರರ ಸಂಕಟ ಹಂಚಿಕೊಳ್ಳುವುದೂ ಪುಣ್ಯದ ಕೆಲಸವೇ.
ಬಾಳಿನ ಸಾರ್ಥಕತೆ ರುಚಿಕಟ್ಟಾದ ಅಡುಗೆ ಮಾಡುವುದರಲ್ಲಿದೆ ಎಂಬ ನಂಬುಗೆ, ಸ್ತ್ರೀಚೈತನ್ಯವನ್ನೇ ಕಟ್ಟಿಹಾಕಿದೆ, ನಿಜ. ಹಾಗೆಂದು ಪುರುಷರು ಹಿಂಬಿದ್ದಿಲ್ಲ. ನಿರ್ದಶನಕ್ಕೆ ನಮ್ಮೂರ ಪರಣ್ಣ.
ಅವನ ದೆಸೆಯಿಂದ ಲಗ್ನಪತ್ರಿಕೆ ನೀಡಬಂದವರಿಗೆ ಅಡಿಗೆ ಯಾರದು ಎಂದು ವಿಚಾರಿಸುವ ಪದ್ಧತಿ ಹುಟ್ಟಿದೆ.
ಪರಣ್ಣನದು ಎಂದರೆ ಮನೆಯಲ್ಲಿ ಹೆಣ ಬಿದ್ದರೂ ಲಗ್ನದೂಟ ತಪ್ಪಿಸುವುದಿಲ್ಲ; ಒಮ್ಮೆ ಈ ನಳಮಹಾಶಯನನ್ನು ಕಾಣಲೆಂದೇ ಪಾಕಶಾಲೆಗೆ ಹಾಜರಿಕೊಟ್ಟೆ.
ಸಾರು ಕತಕತಿಸುತ್ತಿತ್ತು. ಕಡಾಯಿಯ ಬದಿಗೆ ಒಬ್ಬರು ಸಣ್ಣಬಕೆಟನ್ನು ಹಿಡಿದು ನಿಂತಿದ್ದರು.
ಪರಣ್ಣ ಅದಕ್ಕೆ ಸಾರು ತುಂಬಿಸಿಕೊಟ್ಟು ಅವರ ಕಾಲುಮುಟ್ಟಿ ನಮಸ್ಕರಿಸಿದ.
‘ಇದೇನಪ್ಪಾ? ಎಂದೆ. ‘ಸಾರ್, ದಿಕ್ಕಿಲ್ಲದ ನನ್ನನ್ನು ಬೆಳೆಸಿದ ಗುರುಗಳು.
ಎಲ್ಲೇ ಅಡುಗೆ ಮಾಡಲಿ, ಅವರಿಗೆ ಮೀಸಲು ಸಲ್ಲಿಸಬೇಕು. ಆಮ್ಯಾಲೇ ನಿಮ್ಮ ಊಟ.
ಅವರ ಆಶೀರ್ವಾದದಿಂದ ಇಲ್ಲಿಮಟ ಅಡುಗೆ ಕೆಟ್ಟಿಲ್ಲ ಎಂದ.
ಈ ಸಾರೊಪ್ಪಂದಕ್ಕೆ ಅಚ್ಚರಿಪಡುತ್ತ ಗುರುಗಳತ್ತ ಕಣ್ಣುಹಾಯಿಸಿದೆ, ಹೊಲಗಳ ಮೇಲೆ ಅಡ್ಡಾಡಿ ಮೇದ ಬಸವನ ಹಾಗೆ ಸುಪುಷ್ಠವಾಗಿದ್ದರು.
