ಪೇಟೆಗೆ ಬಂದವರು ಇದನ್ನು ನೋಡಿದವರು ತಮ್ಮ ಮಕ್ಕಳನ್ನು ಕರೆದುಕೊಂಡು ಹೋಗಲು ಶಾಲೆಯತ್ತ ಬರುತ್ತಿದ್ದರು.
ದೂರದ ಊರಿನಿಂದ ಬರುತ್ತಿದ್ದ ಹಳ್ಳಿಯ ಮಕ್ಕಳು ಪೇಟೆಯ ಮಕ್ಕಳ ಮನೆಗೆ ಅತಿಥಿಗಳಾಗಿ ಬರುತ್ತಿದ್ದರು.
ಮಳೆ ಕಡಿಮೆಯಾದ ದಿನವೇ ಅವರು ಹಳ್ಳಿಗೆ ಹಿಂತಿರುಗುತ್ತಿದ್ದರು.
ನನಗಂತೂ ನಮ್ಮೆನೆಗೆ ಗೆಳತಿಯರು ಬರುವರೆಂಬ ಸಂಭ್ರಮ ಮನೆಮಾಡುತ್ತಿತ್ತು.
ಹಳ್ಳಿಯ ಗೆಳತಿಯರು ಊಟಕ್ಕೆಂದು ಟಿಫನ್ ಕ್ಯಾರಿಯರ್‌ನಲ್ಲಿ ತಂದ ಗಂಜಿಯ ಮುಚ್ಚಳ ತೆಗೆಯಬೇಕೆನ್ನುತ್ತಿರುವಾಗಲೇ ಅಮ್ಮ ‘ತಣ್ಣಿಗಿದೆ ಮಕ್ಕಳಾ’ ಎಂದು ಹೇಳುತ್ತಿದ್ದಳು.
ಆ ಗಂಜಿಯಲ್ಲಿದ್ದ ಮಿಡಿ ಉಪ್ಪಿನಕಾಯಿ ಮಾತ್ರ ತೆಗೆದು, ತೊಳೆದು ಅಮ್ಮ ಮಾಡಿದ ಬಿಸಿಯಡುಗೆ ಜತೆಗೆ ನೆಂಚಿಕೊಂಡು ಎಲ್ಲರೂ ಸಹಭೋಜನ ಮಾಡುತ್ತಿದ್ದೆವು.
ಗೆಳತಿಯರ ಜತೆ ಸೇರಿ ಕಾಗದದ ದೋಣಿ ಮಾಡಿ ಚರಂಡಿಯಲ್ಲಿ ಬಿಡುವುದು, ಕೆಸುವಿನ ಎಲೆಯಲ್ಲಿ ಮುತ್ತಿನಂತೆ ನರ್ತಿಸುತ್ತಿದ್ದ ಮಳೆಯ ಬಿಂದು ನೋಡುವುದು ಮಾಡುತ್ತಿದ್ದೆವು.
ದೊಡ್ಡವರು ಸಂಜೆಯಾಗುತ್ತಲೇ ಗದ್ದೆ ಬದುವಿಗೆ ಲಾಟೀನು, ಕತ್ತಿ ಹಿಡಿದು ಮೀನಿನ ಬೇಟೆಗೆ ಸಾಗುತ್ತಿದ್ದರೆ, ಬಚ್ಚಲು ಮನೆಯಲ್ಲಿ ಕುದಿವ ಹುರುಳಿ ಕಟ್ಟಿನ ಘಮ...
ಹೀಗೆ ಮಳೆಗಾಲ ನನ್ನ ಮನದಲ್ಲಿನ್ನೂ ಹಸಿರಾಗಿದೆ.
ಕೆಲವು ದಿನಗಳ ಹಿಂದೆ ಮಾಮೂಲಿಯಂತೆ ನಾನು ಬೆಳಗಿನ ವಾಯುವಿಹಾರ (ವಾಯುವಿಹಾರ ಶಬ್ದ ಮರೆಗೆ ಸರಿದು ‘ವಾಕಿಂಗ್‌ ಶಬ್ದ ಆವರಿಸಿಬಿಟ್ಟಿದೆ) ಮುಗಿಸಿ ನಮ್ಮ ಬಡವಾಣೆಗೆ ಹೊಂದಿಕೊಂಡಿರುವ ರಸ್ತೆ ಬದಿಯ ಒಂದು ಚಹಾ ಅಂಗಡಿಯಲ್ಲಿ ಕಾಫಿ ತಯಾರಿಸಲು ಹೇಳಿ ಹೊರಗೆ ನಿಂತಿದ್ದೆ.
ಬೆಳಿಗ್ಗೆ ಎಂಟರ ಸಮಯ.
ಚಹಾ ಅಂಗಡಿಯ ಪಕ್ಕದಲ್ಲೇ ದೊಡ್ಡ ವಿಸ್ತಾರವಾದ ಆವರಣದೊಳಗೆ ಒಂದು ಖಾಸಗಿ ಶಾಲೆ ಇದೆ.
ಬೇಸಿಗೆ ರಜೆ ಮುಗಿದು ಆಗ ತಾನೇ ಶಾಲೆಗಳು ಪುನರಾರಂಭವಾಗಿದ್ದವು.
ಅದೇ ಹೊತ್ತಿಗೆ ಅಲ್ಲಿಗೆ ಬಂದ ಹುಡುಗನೊಬ್ಬ ಚಹಾ ಅಂಗಡಿಯಿಂದ ಒಂದು ಪ್ಯಾಕೇಟ್‌ ಬಿಸ್ಕೇಟು ಹಾಗೂ ಒಂದು ಲೋಟ ಹಾಲು (ಚಹಾ ತಯಾರಿಸುವ ಹಾಲು) ಕೇಳಿ ಹೆಗಲೇರಿದ್ದ ಮೂಟೆಯಂತಹ ಬ್ಯಾಗನ್ನು ಕೆಳಗೆ ಇಳಿಸಿ ಬಿಸ್ಕೇಟ್‌ ತಿನ್ನತೊಡಗಿದ.
ಚಹಾ ಅಂಗಡಿಯಾತ, ‘ಇವತ್ತೂ ತಿಂಡಿ ತಿನ್ನದೇ ಬಂದಿದ್ದೀಯಾ?’ ಎಂದು ಕೇಳಿದ್ದಕ್ಕೆ ಆ ಹುಡುಗ ‘ಇಲ್ಲ’ ಎನ್ನುವಂತೆ ತಲೆ ಅಲ್ಲಾಡಿಸಿದ.
ನಾನು ಇಬ್ಬರ ಮುಖವನ್ನೂ ನೋಡಿದೆ.
ಆಗ ಚಹಾ ಅಂಗಡಡಿಯ ಮಾಲೀಕ (ನನಗೂ ಪರಿಚಯದವರೇ) ‘ಸಾರ್..
ಈ ಹುಡ್ಗ ಆಗಾಗ ತಿಂಡಿ ತಿನ್ನದೇ ಬಂದಾಗ ಇಲ್ಲಿ ಬಿಸ್ಕತ್ತು ತಿಂದು ಹಾಲು ಕುಡ್ದು ಶಾಲೆಗೆ ಹೋಯ್ತಾನೆ’ ಎಂದರು.
ನನಗೆ ಕುತೂಹಲ ಉಂಟಾಗಿ ಆ ಮಗುವನ್ನು ಮಾತನಾಡಿಸಿದೆ.
ಆತ ಹೀಗೆ ಹೇಳಿದ ‘ನಾನು ಮನೆಯಿಂದ ಆರು ಗಂಟೆಗೆ ಹಾಲು ಕುಡಿದು ತಿಂಡಿಯ ಬಾಕ್ಸ್ ತೆಗೆದುಕೊಂಡು ಹೊರಡಬೇಕು.
ಆರೂವರೆಯಿಂದ ಏಳೂವರೆ ತನಕ ಟ್ಯೂಷನ್ ಕ್ಲಾಸ್‌ ಇರುತ್ತೆ.
ಅದನ್ನು ಮುಗಿಸಿಕೊಂಡು ಮನೆಗೆ ಹೋಗಲು ಆಗುವುದಿಲ್ಲ, ಮನೆಗೆ ಹೋದ್ರೆ ಬಸ್‌ ಮಿಸ್‌ ಆಗಿಬಿಡುತ್ತೆ.
ಒಂದೊಂದು ದಿನ ಮನೇಲಿ ತಿಂಡಿ ಆಗೋದು ತಡ ಆಗುತ್ತೆ.
ಟ್ಯೂಷನ್‌ ತಪ್ಪಿಸೋದಕ್ಕೆ ಆಗೋದಿಲ್ಲ.
ಆಗ ನಾನು ಇಲ್ಲಿಗೆ ಬಂದು ಬಿಸ್ಕತ್ತು ತಿಂದು ಹಾಲು ಕುಡಿಯುತ್ತೇನೆ’ ಎಂದು ವಿವರಣೆ ನೀಡಿದ.
