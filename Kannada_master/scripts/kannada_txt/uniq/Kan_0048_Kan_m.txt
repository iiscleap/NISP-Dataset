ಮಗಳಿಗೂ ಅಪ್ಪನ ಮಾತು ಮುಜುಗರ ತರಿಸಿತ್ತು.
ಒಂದು ಕ್ಷಣ ಸುಮ್ಮನೆ ನಿಂತವಳು ‘ಬಿಡಪ್ಪಾ, ಅವರು ನಮಗೆ ಶಾಂತವಾಗಿಯೇ ಹೇಳಿದ್ದಾರೆ.
ತಮ್ಮ ಕರ್ತವ್ಯ ತಾವು ಮಾಡಿದ್ದಾರೆ. ಐ.ಡಿ ಮರೆತು ಬಂದ ತಪ್ಪು ನಮ್ಮದು.
ನೂರೈವತ್ತು ರೂಪಾಯಿಯ ದಂಡಕ್ಕೋಸ್ಕರ ಯಾರದೋ ಚಾರಿತ್ರ್ಯಕ್ಕೆ ಮಸಿ ಬಳಿಯುವ ಕೆಲಸ ಯಾಕೆ ಬೇಕು? ಬೇಗ ದುಡ್ಡು ಕೊಡು’ ಎಂದವಳೇ ತಾನೇ ಅಪ್ಪನ ಪರ್ಸು ತೆಗೆದು ದುಡ್ಡು ತೆಗೆದುಕೊಂಡು ಹೋದಳು. ನೋಡುತ್ತಿದ್ದ ನಮ್ಮ ಮನದಲ್ಲಿ ಮಂದಹಾಸ.
ನನಗೂ ‘ಅಬ್ಬಾ!’ ಎನಿಸಿತು. ಪಾಲಕರೇ ಮಕ್ಕಳಿಗೆ ಆದರ್ಶವಾಗಬೇಕಿಲ್ಲ. ಸಮಯ ಬಂದರೆ ಮಕ್ಕಳೇ ಅವರಿಗೆ ಮಾದರಿಯಾದಾರು.
ಭಾರತದ ಯುವ ಜನತೆಯಲ್ಲಿ ಇಷ್ಟು ವಿವೇಚನೆ ಇದ್ದರೆ ಸಾಕು ಒಳ್ಳೆಯ ದಿನಗಳು ಖಂಡಿತ ಬರುತ್ತವೆ ಎನಿಸಿ ನಿರಾಳವಾದೆ.
ನನ್ನಪ್ಪನಲ್ಲಿ ಒಂದು ಅಭ್ಯಾಸವಿತ್ತು- ಬಿಸಿಸಾರು ಕುಡಿಯುವುದು.
ಅದು ಹೋಟೆಲ್‌ಗಳಲ್ಲಿ ಊಟಕ್ಕೆ ಮೊದಲು ಹೀರುವ ಸೂಪಲ್ಲ; ಭೋಜನಾ ನಂತರ ಗುಟುಕರಿಸುವ ರಸಮ್ಮಲ್ಲ. ಅನ್ನ- ಮುದ್ದೆಗೆಂದು ಕುದಿಸಲಾಗುತ್ತಿದ್ದ ಗಟ್ಟಿಸಾರು.
ಅದರಲ್ಲೂ ಕೋಳಿ ಮೀನು ಪದಾರ್ಥವಿದ್ದಾಗ ಈ ಪದ್ಧತಿ ತಪ್ಪಿಸುವಂತಿರಲಿಲ್ಲ.
ವಿವಿಧ ಮಸಾಲೆಗಳು ಪಾತ್ರೆಯಲ್ಲಿ ಬೆರೆತು ಕೆಳಗಿನ ಶಾಖಕ್ಕೆ ಕುದಿಯುತ್ತ ಆಸ್ಫೋಟಕ ಪರಿಮಳ ಉತ್ಪಾದಿಸುವ ಹದ ಗಳಿಗೆಯಲ್ಲಿ, ಆತ ಒಮ್ಮೆ ಸಣ್ಣಗೆ ಕೆಮ್ಮುತ್ತಿದ್ದನು.
ಅದು ಅಡುಗೆಮನೆಗೆ ರವಾನೆಯಾಗುವ ನೋಟಿಸು.
ಸಾರಿನ ಅಂತಿಮ ಕಾರ್ಯಾಚರಣೆ ಬಾಕಿಯಿರುವಾಗಲೂ ಈ ನೋಟಿಸು ಬರುತ್ತಿತ್ತು.
ಆಗ ಅಮ್ಮ ಏಕಾಗ್ರತೆ ಭಂಗಗೊಂಡ ಮುನಿಸಿನಲ್ಲಿ ಹೊರಬಂದು ‘ಸ್ವಲ್ಪತಡಿ, ಮಸಾಲೆ ಹಸಿವಾಸನೆ ಹೋಗಬ್ಯಾಡವೇ? ತುಂಡು ಒಂದು ಹದವಾದರೂ ಬೆಂದಿಲ್ಲ ಎಂದು ಒಲವಿನಿಂದ ಗದರುವಳು.
ಹುಲಿಯಂಥ ಗಂಡ, ತನ್ನ ಕೈಸಾರಿಗಾಗಿ ಹಂಬಲಿಸಿ ಕೂರುವುದು ಅವಳಿಗೆ ಹೆಮ್ಮೆಯ ವಿಷಯವೇ.
ಕೊಂಚ ಹೊತ್ತಿಗೆ ಸಾರುತ್ಪಾದನಾ ಕಾರ್ಯದ ಸಮಾಪ್ತಿ ಘೋಷಣೆಯ ಸಂಕೇತವಾಗಿ ಒಗ್ಗರಣೆಯ ಭರಾಟೆ. ಘಾಟು ಹೊಮ್ಮುವುದು.
ಪಂಚೇಂದ್ರಿಯಗಳನ್ನು ಜಾಗೃತಾವಸ್ಥೆಗೆ ತಂದುಕೊಂಡು ಚಡಪಡಿಸುತಿದ್ದ ಅಪ್ಪನ ಕೈಗೆ ಸಾರು ತುಂಬಿದ ಪಿಂಗಾಣಿ ಬಟ್ಟಲು ಕೈಸೇರುವುದು.
ಆತ ತುಂಡುಗಳನ್ನು ಖುಶಿಯಿಂದ ಗಮನಿಸುತ್ತ ‘ಇದನ್ಯಾಕೆ ಹಾಕಿದೆ? ಬರೇ ಶೇರವಾ ಸಾಕಾಗಿತ್ತು’ ಎಂದು ಗೊಣಗುವನು.
ಈ ಆಕ್ಷೇಪಕ್ಕೆ ಅಮ್ಮ ಕಿರುನಗು ಸುಳಿಸುವಳು.
ತುಂಡಿಲ್ಲದ ಸಾರು ಕೊಟ್ಟಾಗ ಅವನ ಸಿಡಿಮಿಡಿ ಬಟ್ಟಲು ಕುಕ್ಕುವಲ್ಲಿ ಪ್ರಕಟವಾಗುವುದು ಆಕೆ ಅರಿಯಳೆ?
ಅಪ್ಪ ಹಬೆಯಾಡುವ ಬಟ್ಟಲನ್ನು ಮೂಗಿನ ಕೆಳಗೊಯ್ದು ಪರಿಮಳ ಆಘ್ರಾಣಿಸುವನು; ತುಟಿ ಚೂಪಾಗಿಸಿ ಪರೀಕ್ಷಾರ್ಥವಾಗಿ ಪ್ರಥಮ ಸಿಪ್ಪನ್ನು ಸೊರ್ರನೆಳೆಯುವನು.
ಸಾರನ್ನು ತಲ್ಲಣಿಸುವ ನಾಲಗೆ ಮೇಲೆ ಹರಡಿ ಗಂಟಲನ್ನು ದಾಟಿಸಿ ‘ಆಹಹಾ ಎಂದು ಕೆನೆಯುವನು.
ಅದು ಖಾರ, ಉಪ್ಪು, ಹುಳಿ ಸರಿಯಾಗಿವೆ ಎಂದು ನೀಡುವ ಸರ್ಟಿಫಿಕೇಟು.
ನಮ್ಮನೆಯಲ್ಲಿ ಸಾರು ಕುಡಿವ ಹಕ್ಕು ‘ವಯಸ್ಕರಿಗೆ ಮಾತ್ರ.
ಆದರೆ ಅವರು ಕುಡಿದುಳಿಸಿದ್ದನ್ನು ಕಬಳಿಸಲು ಸಿಂಹದ ಹಿಂದೆ ನರಿಗಳಂತೆ ನಾವಲ್ಲೇ ಠಳಾಯಿಸುತ್ತಿದ್ದೆವು.
ಈ ಪ್ರಕಾರವಾಗಿ ನನಗೆ ಅಪ್ಪನಲ್ಲಿದ್ದ ದುಡಿಮೆತನ, ಧೈರ್ಯ, ಸಾಹಸಗಳಂತಹ ಸದ್ಗುಣಗಳ ಬದಲು, ಗೊಡ್ಡೆಮ್ಮೆ ಮುಸುರೆ ಹೀರುವಂತೆ ಸಾರುಕುಡಿವ ಚಟ ಅಂಟಿತು.
