ಸಮಾಧಾನವೆಂದರೆ, ಸದರಿ ಪಿತ್ರಾರ್ಜಿತವು ನನ್ನ ಮಗಳಲ್ಲೂ ಮುಂದುವರೆದಿರುವುದು.
ನಮ್ಮ ಮೇಲಿರುವ (ಅಪ್ಪಟ ಸುಳ್ಳು) ಆಪಾದನೆಯೆಂದರೆ- ಅಗತ್ಯಕ್ಕಿಂತ ಹೆಚ್ಚು ಸಾರನ್ನು ಬಳಿಯುತ್ತೇವೆಂದು; ಉಳಿದವರಿಗೆ ಇದೆಯೊಇಲ್ಲವೊ ಗಮನಿಸುವುದಿಲ್ಲವೆಂದು.
ಕೊಂಚ ಹೆಚ್ಚು ಮಾಡಿದರೆ ಗಂಟೇನು ಹೋಗುತ್ತದೆ? ಇಷ್ಟಕ್ಕೂ ತಪ್ಪು ಸಾರು ಕುಡುಕರದ್ದೊ ರುಚಿಕರವಾಗಿ ಮಾಡುವವರದ್ದೊ? ಹುಲ್ಲು ಹಸಿರಾಗಿದ್ದರಿಂದ ತಾನೇ ಹಸು ತಿನ್ನಲೆಳೆಸಿದ್ದು?
ಈ ಸಾರುಗುಡುಕ ಪದ್ಧತಿ ಅನೇಕ ಪ್ರದೇಶಗಳಲ್ಲಿದೆ ಎಂದು ತಿಳಿದು ನನಗೆ ಖುಶಿಯಾಯಿತು.
ಮಂಡ್ಯ ಸೀಮೆಯಲ್ಲಿ ಕುರಿ ಕೋಳಿಯಿದ್ದ ದಿನ, ಮನೆ ಯಜಮಾನರಿಗೆ ತುಂಡು ಬೆಣ್ಣೆ ಹಾಕಿದ ಸಾರನ್ನು ಕೊಡುವ ಪದ್ಧತಿಯಿದೆ.
ಒಮ್ಮೆ ಅತಿಥಿಯಾಗಿದ್ದ ನನಗೂ ಈ ಮರ್ಯಾದೆ ಸಂದಿತು.
ಹಾಗೆಂದು ಎಲ್ಲ ಸಾರು ಪೇಯ ಯೋಗ್ಯವಲ್ಲ. ಎಷ್ಟೋ ಸಾರು ಈ ಗೌರವದಿಂದ ವಂಚಿತವಾಗಿವೆ.
ಟೇಬಲ್ ಮೇಲೆ ಅಡುಗೆಯಿಟ್ಟುಕೊಂಡು ಶಿಸ್ತಾಗಿ ಕುಳಿತು ಉಣ್ಣುವ ಮನೆಯಿಂದ ಬಂದ ಬಾನುಗೆ, ಗಂಡಸರು ಊಟಕ್ಕೆ ಮೊದಲು ಕಾಫಿ– ಟೀಯಂತೆ ಸಾರು ಕುಡಿಯುವ ರಿವಾಜು ಅನಾಗರಿಕವಾಗಿ ಕಂಡಿತು.
ಆಘಾತದಿಂದ ಚೇತರಿಸಿಕೊಳ್ಳಲು ಅವಳಿಗೆಷ್ಟೊ ದಿನ ಹಿಡಿಯಿತು.
ಮೊದಮೊದಲು ಸಾರು ಕೊಡಲು ನಿರಾಕರಿಸಿದಳು.
ದಶ ದಿಕ್ಕುಗಳಿಗೂ ಮೊರೆಯಿಟ್ಟೆ. ಆಗ ನೆರವಿಗೆ ಧಾವಿಸಿದವರು ಅಕ್ಕಂದಿರು.
‘ಮುತ್ತಲ್ಲ ರತ್ನವಲ್ಲ, ಬರೇ ಸಾರು. ಅಷ್ಟೊಂದು ಓದಿ ನೌಕರಿ ಮಾಡುವ ತಮ್ಮಯ್ಯ ಕೇಳಿದರೆ ಇಲ್ಲ ಅಂತೀಯಲ್ಲಮ್ಮ?’ ಎಂದು ವಕಾಲತ್ತು ವಹಿಸಿದರು.
ಮೊಕದ್ದಮೆ ಗೆದ್ದಿತು. ಬಾನು ಪ್ರಕಾರ ನಾನು ಕೆಡಲು ಅಕ್ಕಂದಿರ ಬೇಶರತ್ ಬೆಂಬಲವೇ ಕಾರಣ.
ಆದರೂ ಆಕೆ ಹೆಬ್ಬೆಟ್ಟು ಚೀಪುವ ಮಕ್ಕಳ ದುರಭ್ಯಾಸ ಬಿಡಿಸುವ ತಾಯಂದಿರಂತೆ ಅನೇಕ ಉಪಾಯ ಹೂಡಿದಳು.
ಕಡೆಗೆ ರಿಪೇರಿಯಾಗುವ ಕೇಸಲ್ಲವೆಂದು ಸೋಲೊಪ್ಪಿಕೊಂಡು ನಮ್ಮ ಕುಟುಂಬದ ಭವ್ಯ ಪರಂಪರೆಗೆ ಹೊಂದಿಕೊಂಡಳು.
ನನಗಾದರೂ ವಿಜಯ ಸಾಧಿಸಿದ ಗರ್ವವಿಲ್ಲ.
ಸಾರು ಕುಡಿವುದ್ಯಾವ ಅಪರಾಧ? ಇಂತಹ ನಿರಪಾಯಕರ ಸತ್ಸಂಪ್ರದಾಯಗಳನ್ನು ಕೈಬಿಡುತ್ತ ಹೋದರೆ ನಮ್ಮ ಸಂಸ್ಕೃತಿಯ ಪಾಡೇನು? 
ಇದನ್ನೇ ದೊಡ್ಡ ಹೋಟೆಲುಗಳಲ್ಲಿ ಗೌರವವೆಂದು ತಿಳಿಯುವವರು ಮನೆಯಲ್ಲೇಕೆ ಅಪಮಾನವೆಂದು ಭಾವಿಸುವರೊ? 
ಬಾನು ಕಾಳಗ ಸೋತರೂ ಕಡಿವಾಣ ಹಾಕಲು ಜಾಗ ಹುಡುಕಿದಳು- ಸಾರನ್ನು ಚಿಕ್ಕ ಬೋಗುಣಿಯಲ್ಲಿ ತೆಗೆದಿಡುವುದು; ಬಡಿಸಿಕೊಳ್ಳಲು ಸಣ್ಣ ಸೌಟು ಇಡುವುದು; ಅರ್ಧ ಸಾರನ್ನು ಅಡಗಿಸಿ ಇಷ್ಟೇ ಮಾಡಿದ್ದೆನ್ನುವುದು; ಒಳ್ಳೊಳ್ಳೆಯ ಸಾರನ್ನು ನಾನಿಲ್ಲದಾಗ ಮಾಡಿ ಮಕ್ಕಳಿಗೆ ಉಣಿಸುವುದು- ಇತ್ಯಾದಿ.
ಸಾರು ಕುಡಿತ ಬಾಯ್‌ಚಟಕ್ಕೆಂದು ಭಾವಿಸಿದವರಿಗೆ ಬುದ್ಧಿ ಹೇಳಿ ಪ್ರಯೋಜನವಿಲ್ಲ.
ಸಹಸ್ರಾರು ವರ್ಷಗಳ ಪ್ರಯೋಗಗಳಿಂದ ಸಾಧಿತವಾಗಿರುವ ಒಂದು ಕಲೆಯನ್ನು ನಾವು ಗೌರವಿಸುತ್ತಿದ್ದೇವೆ ಎಂಬುದನ್ನರಿಯರು.
ನನ್ನ ಪ್ರಕಾರ ಒಳ್ಳೇ ಸಾರನ್ನು ಕುಡಿಯುವುದು ಶ್ರೇಷ್ಠ ಸಂಗೀತ ಆಲಿಸುವುದಕ್ಕೆ ಕಿಂಚಿತ್ತೂ ಕಮ್ಮಿಯಲ್ಲ.
ಅನ್ನ, ಮುದ್ದೆ, ರೊಟ್ಟಿಗೆ ಹೋಲಿಸಿದರೆ ಸಾರು ಕಠಿಣ ಕಲೆ- ಕತ್ತಿಯಲುಗಿನ ಮೇಲೆ ನಡೆದಂತೆ.
ಇಷ್ಟೊಂದು ರುಚಿ ಕಂಪುಳ್ಳ ವ್ಯಂಜನಗಳು ಒಟ್ಟಿಗೇ ಕೂಡುವ ಇನ್ನೊಂದು ಪದಾರ್ಥ ಲೋಕದಲ್ಲಿ ಎಲ್ಲಿದೆ? ಎತ್ತಣ ಮಾಮರ ಎತ್ತಣ ಕೋಗಿಲೆಯೆಂಬ ಅಲ್ಲಮನ ವಿಸ್ಮಯ ಸಾರಿಗೇ ಹೆಚ್ಚು ಅನ್ವಯಿಸುತ್ತದೆ.
ಕಡಲುಪ್ಪು, ಗಿಡಮರದಿಂದ ಇಳಿದುಬಂದ ಹುಣಿಸೆ, ತೆಂಗು; ಬಳ್ಳಿಗಳಿಂದ ಮೆಣಸು; ಹೊಲಗದ್ದೆಯ ಸಾಸಿವೆ ಎಳ್ಳು ಜೀರಿಗೆ ಕಾಯಿಪಲ್ಲೆ; ಭೂಗರ್ಭದಿಂದ ನೀರುಳ್ಳಿ, ಬೆಳ್ಳುಳ್ಳಿ, ಅರಿಸಿನ ಶುಂಠಿ; ಜಲಮೂಲದ ಮೀನು, ಪಶುಪಕ್ಷಿಗಳ ಮಾಂಸ...
