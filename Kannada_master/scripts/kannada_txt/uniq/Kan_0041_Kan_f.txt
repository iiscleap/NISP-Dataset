ಕ್ರೆಡಿಟ್ ಕಾರ್ಡ್‌ ಮಾಹಿತಿ ಸಂಗ್ರಹಿಸಿ ನಿಮ್ಮ ಖಾತೆಯಿಂದ ಹಣ ಲಪಟಾಯಿಸುವಂತಹ, ಖಾಸಗಿತನಕ್ಕೆ ಧಕ್ಕೆ ಉಂಟುಮಾಡುವಂತಹ ಸಂಘಟಿತ ಸೈಬರ್ ಅಪರಾಧ ಇಂದು ಜಾಗತಿಕ ಮಟ್ಟದಲ್ಲೂ ಎಲ್ಲರ ನಿದ್ದೆಗೆಡಿಸಿದೆ.
ಹಾಗಾದರೆ ಇದಕ್ಕೆಲ್ಲ ಕಡಿವಾಣವೇ ಇಲ್ಲವೆ? ಗೂಗಲ್, ಯೂಟ್ಯೂಬ್, ವಾಟ್ಸ್‌ ಆ್ಯಪ್, ಫೇಸ್‌ಬುಕ್‌ಗೆ ಪರ‍್ಯಾಯ ಆಯ್ಕೆಗಳಿದ್ದರೂ ಅದರೊಂದಿಗೇ ನಂಟಸ್ತಿಕೆ ಮುಂದುವರಿಸುತ್ತಿರುವುದು ಹಾಗೂ ಬಳಕೆದಾರರ ಅಜಾಗರೂಕತೆಯೇ ಇದಕ್ಕೆ ಕಾರಣ ಎಂದರೆ ತಪ್ಪಲ್ಲ.
ಗೂಗಲ್ ಆಗಲಿ ಯಾಹೂ ಆಗಲಿ ಸುರಕ್ಷತೆಗೆ ಆದ್ಯತೆ ನೀಡಿರುತ್ತವೆ.
ಆದರೆ ಬಳಸುವ ರೀತಿ ಮಾತ್ರ ಅಸುರಕ್ಷತೆಯ ಆಗರವಾಗಿದೆ.
ಯಾವುದೇ ಜಾಲತಾಣದ ಒಳಹೊಕ್ಕರೂ ಅದರದೇ ಆದ ಕೆಲವು ಖಾಸಗಿ ನಿಲುವುಗಳಿರುತ್ತವೆ (ಪ್ರೈವೆಸಿ ಸೆಟ್ಟಿಂಗ್).
ನಮಗೆ ತಿಳಿಯದ ಹಾಗೆ ಎಷ್ಟೋ ಆಯ್ಕೆ ಸಕ್ರಿಯಗೊಂಡಿರುತ್ತವೆ.
ಅದರತ್ತ ಒಮ್ಮೆ ಕಣ್ಣು ಹಾಯಿಸಿ ನಮಗೆ ಬೇಡವಾದ ಸೇವೆ ನಿಷ್ಕ್ರಿಯಗೊಳಿಸುವ ಮೂಲಕ ನಮ್ಮ ಖಾಸಗಿತನ ಬೇರೆಯವರ ಪಾಲಾಗದಂತೆ ನೋಡಿಕೊಳ್ಳಬಹುದು.
ಉದಾಹರಣೆಗೆ: ನಾವು ಮನೆಯಿಂದ ಹೊರ ನಡೆದರೆ ನಮ್ಮ ಹೆಜ್ಜೆ ಗುರುತು ಸಹ ಲೆಕ್ಕಹಾಕಿ ನಾವಿರುವ ಜಾಗದ ಕುರಿತು ಅಭಿಪ್ರಾಯ ತಿಳಿಸುವಂತೆ ಗೂಗಲ್ ಕೇಳುತ್ತದೆ.
ಇದರಿಂದ ನಮಗೇನೂ ಪ್ರಯೋಜನ ಇಲ್ಲವೆಂದಾಗ ಗೂಗಲ್‌ನಲ್ಲಿನ ಟ್ರ್ಯಾಕ್ ಆಯ್ಕೆ ನಿಷ್ಕ್ರಿಯಗೊಳಿಸಿಕೊಳ್ಳಬಹುದು.
ಸ್ಪರ್ಧಾತ್ಮಕ ಯುಗದಲ್ಲಿ ಅಪ್ಪ ನೆಟ್ಟಿದ್ದೇ ಆಲದಮರ ಎನ್ನುವ ಪರಿಸ್ಥಿತಿ ಇಲ್ಲ.
ಅದಕ್ಕೆ ಗೂಗಲ್‌ ಹೊರತಾಗಿಲ್ಲ.
ಇಂದು ಗೂಗಲ್‌ಗೆ ಪೈಪೋಟಿ ನೀಡಲು ಗೂಗಲ್‌ಗಿಂತಲೂ ಹೆಚ್ಚು ಸಾಮರ್ಥ್ಯವುಳ್ಳ ಸರ್ಚ್ ಎಂಜಿನ್‌ಗಳು ಲಭ್ಯ ಇವೆ.
ಮೊಜಿಲ್ಲಾ, ಡಕ್ ಡಕ್ ಗೊ, ಸ್ಟಾರ್ಟ್ ಪೇಜ್‌ನಂತಹ ಸರ್ಚ್ ಎಂಜಿನ್‌ಗಳು ಕೂಡ ನಮ್ಮ ಅಭಿರುಚಿಗೆ ತಕ್ಕಂತೆ ಸ್ಪಂದಿಸುತ್ತವೆ.
ಅದರಲ್ಲಿ ಡಕ್ ಡಕ್ ಗೊ ಗೂಗಲ್‌ನಂತೆ ನಮ್ಮನ್ನು ಹಿಂಬಾಲಿಸುವುದಿಲ್ಲ.
ಗೂಗಲ್‌ನಲ್ಲಿ ಸಿಗುವ ಎಲ್ಲಾ ಮಾಹಿತಿ ಡಕ್ ಡಕ್ ಗೊ ನಲ್ಲಿ ಲಭ್ಯ ಇದೆ.
ಜಿ ಮೇಲ್  ಬದಲು ಔಟ್ ಲುಕ್, ಗೂಗಲ್ ಮ್ಯಾಪ್ ಬದಲು ಬಿಂಗ್ ಮ್ಯಾಪ್, ಗೂಗಲ್ ಡಾಕ್‌ಗೆ ವರ್ಡ್‌ ಡಾಕ್, ಗೂಗಲ್ ಕಿ ಗೆ ಫ್ಲೆಸ್ಕಿ, ಗೂಗಲ್ ಕ್ರೋಮ್‌ ಬದಲು ಫೈರ್ ಫಾಕ್ಸ್ ಹೀಗೆ ಗೂಗಲ್‌ನಲ್ಲಿ ಲಭ್ಯ ಇರುವ ಎಲ್ಲಾ ಸೇವೆಗಳನ್ನು ವಿವಿಧ ವೆಬ್‌ಸೈಟ್‌ಗಳಿಂದಲೂ ಪಡೆಯಬಹುದು.
ಈ ಮೂಲಕ ಮನುಷ್ಯ ಗೂಗಲ್‌ ಇಲ್ಲದೆಯೂ ಜೀವಿಸಬಹುದು!
ಅನೇಕ ಬಹುರಾಷ್ಟ್ರೀಯ ಕಂಪನಿಗಳು ಇಂದು ವಾಟ್ಸ್ಆ್ಯಪ್‌ನಿಂದ ದೂರ ಉಳಿದಿದೆ.
ವಾಟ್ಸ್ಆ್ಯಪ್‌ನಲ್ಲಿ ಮಾಹಿತಿ ಸೋರಿಕೆ ಆಗುವ ಭೀತಿಯಿಂದಾಗಿ ಪರ್ಯಾಯ ಆಯ್ಕೆಗಳೆಡೆಗೆ ಮುಖ ಮಾಡಿವೆ.
ಅದರಲ್ಲಿ ಪ್ರಮುಖವಾಗಿ ಲೈನ್, ಸಿಗ್ನಲ್, ವಿಕರ‍್ಮಿ, ಟೆಲಿಗ್ರಾಂ ಇವುಗಳು ಪರ್ಯಾಯ ಆಯ್ಕೆ ಆಗಿ ಹೊರಹೊಮ್ಮಿವೆ.
ಸ್ನೇಹಿತರು, ಸಂಬಂಧಿಕರ ಗ್ರೂಪ್‌ಗಳಿಗೆ ಮಾತ್ರ ವಾಟ್ಸ್ಆ್ಯಪ್ ಸೀಮಿತಗೊಂಡಿದೆ.
ವಾಟ್ಸ್ಆ್ಯಪ್‌ನಂತೆ ಕಾರ್ಯ ನಿರ್ವಹಿಸುವ ಲೈನ್ ಇಂದು ವಾಟ್ಸ್ಆ್ಯಪ್‌ಗೆ ಪ್ರತಿಸ್ಪರ್ಧಿ.
ಲೈನ್ ಆ್ಯಪ್ ವಾಟ್ಸ್ಆ್ಯಪ್‌ಗಿಂತಲೂ ಕಡಿಮೆ ಡಾಟಾ ಬಳಸಿಕೊಳ್ಳುತ್ತದೆ.
ಲೈನ್ ಆ್ಯಪ್‌ನಲ್ಲಿ ಲ್ಯಾಂಡ್ ಲೈನ್‌ಗೆ ಕರೆ ಮಾಡುವ ಸೌಲಭ್ಯವಿರುವುದು ಗಮನಾರ್ಹ.
ಇನ್ನು ತಮ್ಮ ಖಾಸಗಿ ವ್ಯವಹಾರಗಳು ಖಾಸಗಿಯಾಗಿಯೇ ಇರಬೇಕೆಂದು ಇಚ್ಛಿಸುವರಿಗೆ ವಿಕ್ಕರ್‌ ಮಿ ಉತ್ತಮ ಆಯ್ಕೆ.
